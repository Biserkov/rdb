<!DOCTYPE HTML PUBLIC "-//W3C//DTD HTML 4.01 Transitional//EN"
"http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=windows-1251">
<meta name="Author" content="Чавдар Гусев, Антоанета Петрова">
<link href="red.css" rel="stylesheet" type="text/css">
<title>Защитени природни територии, НАТУРА 2000, Важни места за растенията и нормативни актове</title>
</head>
<body>
<div id="holder">
<h1>Защитени&nbsp;природни&nbsp;територии, НАТУРА&nbsp;2000, Важни&nbsp;места&nbsp;за&nbsp;растенията и нормативни&nbsp;актове</h1>
<p>България притежава разнообразна и във  висока степен съхранена природа, която е едно от безспорните национални  богатства и част от националната идентичност. Важни действия за опазване на  българската природа са защитата на територии и опазването на застрашените  видове растения. Главен принос към усилията за съхраняване на уникалното  природно наследство има развитието на национална мрежа от защитени територии  (ЗТ). </p>
<p> Защитените територии представляват  национална и общочовешка ценност, те са особена форма на опазване на природата. <i>Международният  съюз за защита на природата (</i><i>IUCN</i><i>) дефинира защитената територия като сухоземна и/или  морска площ, специално определена за защита на биологичното разнообразие, на  природните и свързаните с тях културни ресурси, и управлявана съгласно  законодателството или други ефективни средства.</i><b> </b></p>
<p> Международният съюз за защита на  природата разработва и прилага следната класификация на защитените територии:</p>
<p> <i>Категория І.</i> Строг природен  резерват/област с дива природа: управлява се главно с научна цел или за  опазване на дива природа.</p>
<p> <i>Категория ІІ.</i> Национален парк: управлява се главно за опазване на екосистемите и за отдих.</p>
<p> <i>Категория ІІІ. </i>Природен  паметник/природна забележителност: управлява се предимно за  съхраняване на специфична природна особеност.</p>
<p> <i>Категория ІV. </i>Управлявана  природна територия за местообитания и видове: управлява се главно за  съхраняване на видове и техните местобитания чрез специфична намеса.</p>
<p> <i>Категория V. </i>Защитен  ландшафт/морска акватория: управлява се главно за опазване на ландшафт/морска  акватория.</p>
<p> <i>Категория VІ. </i>Защитена територия за управление на ресурси: управлява се главно за  устойчиво използване на природните ресурси.</p>
<p> В България мрежата от защитени  територии се управлява и изгражда като част от световната мрежа от такива  територии в съответствие с държавната екологична политика. Защитените територии  имат ясно разграничена площ и специфична научна, социална, естетическа и  културна стойност. Управляват се с цел опазване на биологичното разнообразие в  екосистемите и на естествените процеси, протичащи в тях, както и на характерни  и забележителни обекти на неживата природа и ландшафти. </p>
<p> <i>Законът за защитените територии</i> (1998) определя шест категории ЗТ, съобразени със съвременните  международни изисквания (категориите на IUCN) и категории, различаващи по състояние и степен  на съхраненост на природните елементи, цел и режим на управление:</p>
<ul>
<li>  Резерват  (категория І на IUCN) &ndash; обявяват се образци от естествени екосистеми, включващи характерни  и/или забележителни диви растителни и животински видове, както и  местообитанията им.</li>
<li>  Национален  парк (категория ІІ на IUCN) &ndash; обявяват се територии, които включват  естествени екосистеми с голямо разнообразие на растителни и животински видове и  местообитания, с характерни и забележителни ланшафти и обекти на неживата  природа.</li>
<li>  Природна  забележителност (категория ІІІ на IUCN) &ndash; обявяват се характерни или забележителни  обекти на неживата и живата&nbsp; природа.</li>
<li>  Поддържан  резерват (категория ІV на IUCN) &ndash; обявяват се екосистеми, включващи редки и/или  застрашени диви растителни и животински видове, както и местообитанията им.</li>
<li>  Природен парк  (категория ІV или V на IUCN) &ndash; обявяват се територии, включващи разнообразни  екосистеми с многообразие на растителни и животински видове, както и на техните  местообитания, характерни забележителни ландшафти и обекти на неживата природа.</li>
<li>  Защитена  местност (категория ІV и/или V на IUCN) &ndash; обявяват се територии с характерни или  забележителни ландшафти и местообитания на застрашени, редки или уязвими  растителни и животински видове и съобщества.</li>
</ul>
<p>Режимите за опазване и  управление на защитените територии се определят от Закона за защитените  територии, заповедта за тяхното обявяване и плановете за управление. В плановете за управление се посочват идеалните  и оперативните цели на управлението в ЗТ, норми, условия и препоръки за  осъществяване на различните дейности (ползване на природните ресурси,  устройство, строителство), краткосрочни и дългосрочни програми за действия,  свързани с научноизследователската работа, мониторинг на компонентите на  околната среда, екологичното образование и обучение, екотуризъм. Плановете за  управление се изработват от екипи от специалисти и се подлагат на обществено  обсъждане от представители на цялата общественост &ndash; заинтересовани централни и  местни органи на властта, научни организации, собственици на територии,  неправителствени организации и сдружения. Така се гарантира защитата на местните  интереси и тяхното съчетаване с необходимостта от устойчиво управление и  използване на природните ресурси. За определени категории ЗТ се предоставят  възможности за насърчаване на икономическата инициатива на местните жители чрез  запазване на екологични производства и дейности, възраждане на занаяти,  традиции и обичаи, развитие на селски и екологичен туризъм, което има за цел да  стимулира и допринася за опазването на природата. </p>
<p> Изграждането на мрежа от защитени  територии в България има дългогодишна история и традиция. То започва в резултат  на активната дейност на Съюза за защита на родната природа, основан през 1928  г. Началото се поставя с обявяването на първия български резерват &bdquo;Силкосия&ldquo; (тогава  &bdquo;Горна Еленица &ndash; Силкосия&ldquo;) в Странджа на 29.06.1933 г. Месец по-късно се  обявява резерват &bdquo;Парангалица&ldquo; в Рила (30.07.1933), а през следващите години &ndash;  &bdquo;Баюви дупки&ldquo; (1934), Бистришко бранище (1934), &bdquo;Торфено  бранище&ldquo; (1935). На 27.10.1934 г. е обявен народен парк &bdquo;Витоша&ldquo; &ndash; първия парк  в България и на Балканския полуостров и един от първите в Европа.</p>
<p> С обявяването на нови ЗТ за няколко  десетилетия тяхната площ нараства и през 1977 г. обхваща 1% от територията на  страната, а през 1991 г. достига 2%. През последните 15 години мрежата от ЗТ  бързо се разширява във връзка със създаването на големи по площ ЗТ,  ратифицирането и прилагането от нашата страна на редица международни договори  за опазване на природата и биологичното разнообразие, разработването и  приемането на важни национални документи: Национална стратегия за опазване на  биологичното разнообразие &ndash; приета през 1998 г., първи Национален план за  опазване на биологичното разнообразие, приет през 1999 г. и втори &ndash; за периода  2005&ndash;2010 г., Национална стратегия по околната среда на България и План за  действие 2000&ndash;2006 г.</p>
<p> Към настоящия момент България има  развита мрежа от защитени територии в европейски план, включваща 873 ЗТ с площ  около 600 000 ha, което представлява около 5,2% от територията и акваторията на страната.  За сравнение глобалната система от ЗТ покрива 5% от земната повърхност. </p>
<p> Характерно за системата от ЗТ е, че  значителна площ и висок относителен дял имат резерватите и националните паркове  &ndash; ЗТ с по-голям обхват и по-строг режим на опазване и управление, който напълно  изключва (в резерватите) или силно ограничава (в националните паркове)  антропогенното въздействие. Двете категории обхващат над 280 000 ha, което е около 54% от  общата площ на защитените територии. В България има 55 резервата с обща  площ&nbsp; 77 000 ha и 3 национални парка с обща площ 193 047 ha. </p>
<p> Останалите категории ЗТ се разпределят  както следва: природни забележителности &ndash; 479 с обща площ 14 548 ha, природни паркове &ndash; 11  с обща площ 238 155,2 ha, защитени местности &ndash; 142 с обща площ 38 436 ha.</p>
<p> С грижа за средата, в която живеем,  Европейският съюз поставя изисквания към странитечленки за опазване на  природните местообитания и видове. Концепцията е за изграждане на <i>екологична мрежа</i> от свързани помежду си  територии и акватории, в които се прилагат съгласувани действия за  дългосрочното опазване на видовете, местообитанията и ландшафтите. Екологичната  мрежа се състои от: </p>
<ol start="1" type="1">
<li>  Сърцевинни зони       &ndash; отлично запазените природни територии, в които човешките дейности са       ограничени. Предоставят най-добрите условия за опазване на       биоразнообразието и обикновено са защитени територии.</li>
<li>  Екологични       коридори &ndash; зони, които дават възможност за разселване и миграция на       видовете, контакти и генетична обмяна между популациите. Екокоридорите       осигуряват свързаността на отделните компоненти на мрежата. Най-често са       линейни структури (например речни долини).</li>
<li>  Зони за       възстановяване &ndash; територии, важни за функционирането на мрежата, но с       увредени природни системи, в които са предвиждат мерки за подобряване и       възстановяване.</li>
<li>  Буферни зони &ndash;       зони, чиято цел е да предпазят сърцевинните зони, екологичните коридори и       зоните за възстановяване от отрицателните въздействия на човешката       дейност.</li>
</ol>
<p>В рамките на природозащитното  законодателство на Европейския съюз опазването на видовете и местобитанията им  се определя от два основни законодателни акта:</p>

  <ul type="disc">
  <li>  Директива        79/409 на Съвета на ЕО за опазване на дивите птици (&bdquo;Директива        за птиците&ldquo;);</li>
  <li>  Директива 92/43        на Съвета на ЕО за опазване на природните местообитания и дивата флора и        фауна &ndash; &bdquo;Директивата за местообитанията (или        хабитатите)&ldquo;.</li>
</ul>  

<p>Именно Директивата за местообитанията  определя основните принципи на изграждането на Екологичната мрежа НАТУРА 2000.  В отделни приложения са определени местообитанията (І) и видовете (ІІ) от  европейска значимост, за чието опазване страните трябва да предприемат специални  мерки.</p>
<p> В българското законодателство  прилагането на двете директиви и изграждането на Националната екологична мрежа  се регламентира в Закона за биологичното разнообразие (2002). Съгласно чл. 6  (1) 2. защитени зони се обявяват за видовете животни и <i>растения</i>, посочени в  приложение ІІ на Директива 92/43. През периода от 2004 г. страната подготвя  своя мрежа от защитени зони по двете директиви. Трябва да се отбележи, че  списъците на видовете в приложенията имат своята история. С разширяването на  съюза се увеличава броя на видовете, но това като правило е бавен процес.  Българската флора се отличава с богатство и значително участие в нея на  балкански ендемични видове, понтийски и евксински флорни елементи. Това  богатство при висшите растения засега не е добре представено в приложенията на  Директива и е необходима активност за обогатяване на приложенията, с включване  в тях на български и балкански ендемити.</p>
<p> Видовете растения, включени в  приложение ІІ на директивата, за чието опазване се обявяват защитени зони,  срещащи се в България, са 23. От тях 5 вида са мъхове, а висшите растения са 18  вида. </p>
<p> Мъховете са: <i>Buxbaumia</i><i> viridis</i> (Moug.) Moug. &amp; Nestl, <i>Dicranum viride</i> (Sull. &amp; Lesq.) Lindb., <i>Drepanocladus</i> (<i>Hamatocaulis</i>) <i>vernicosus</i> (Mitt.) Warnst., <i>Meesia</i><i> longiseta</i> Hedw. от Листнатите и <i>Mannia</i><i> triandra</i> (Scop.) Grolle от Чернодробните (Ганева, Начева,  2005). </p>
<p> Висшите растения, установявани в  България, са: <i>Aldrovanda</i><i> vesiculosa</i> L., <i>Caldesia</i><i> parnassifolia</i> (L.) Parl., <i>Centaurea</i><i> immanuelis</i><i>-loewii</i> Degen, <i>Centaurea</i><i> jankae</i> Brandza, <i>Crambe</i><i> tataria</i> Sebeok, <i>Cypripedium</i><i> calceolus</i> L., <i>Dactylorhiza</i><i> kalopissii</i>E.Nelson, <i>Echium</i><i> russicum</i> J.F.Gemlin, <i>Eleocharis</i><i> carniolica</i> Koch, <i>Gladiolus</i><i> palustris</i> Gaud., <i>Himantoglossum</i><i> caprinum</i> (Bieb.) C. Koch., <i>Ligularia</i><i> sibirica</i> (L.) Cass., <i>Liparis</i><i> loeselii</i> (L.) Rich., <i>Marsilea</i><i> quadrifolia</i> L., <i>Moehringia</i><i> jankae</i> Griseb. ex Janka, <i>Potentilla</i><i> emili</i><i>-popii</i> Nyar., <i>Tozzia</i><i> carpathica</i> Wol., <i>Viola</i><i> delphinantha</i> Boiss. Всички те са включени в Червения списък на  растения и гъби (Petrova &amp; Vladimirov, 2009). От тях 2 вида са <b>Регионално изчезнали</b> (<i>Caldesia</i><i> parnassifolia</i><i>, Liparis</i><i> loeselii</i>). Блатното петльово перо (<i>Gladiolus</i><i> palustris</i>) е оценено като вид с <b>Недостатъчно данни</b>. <b>Критично  застрашените</b> видове са 8 (<i>Aldrovanda</i><i> vesiculosa</i><i>, Cypripedium</i><i> calceolus</i>, <i>Dactylorhiza</i><i> kalopissii</i><i>, Ligularia</i><i> sibirica</i><i>, Marsilea</i><i> quadrifolia</i><i>, Potentilla</i><i> emili</i><i>-popii</i><i>, Viola</i><i> delphinantha</i>). Първите четири от тях са с по едно находище. <b>Застрашени</b> от изчезване са 5 (<i>Centaurea</i><i> immanuelis</i><i>-loewii</i>, <i>Centaurea</i><i> jankae</i>, <i>Crambe</i><i> tataria</i><i>, Eleocharis</i><i> carniolica</i><i>, Moehringia</i><i> jankae</i>). Всички те са с по няколко изолирани находища. <b>Уязвими</b> са 3 вида (<i>Echium</i><i> russicum</i><i>, Himantoglossum</i><i> caprinum</i><i>, Tozzia</i><i> carpathica</i>). </p>
<p> Всички видове със съвременно  разпространение имат находища в потенциални НАТУРА 2000 зони. При видовете с  единствени находища, 100% от популациите им са в НАТУРА зони. При останалите  този процент е различен. С най-голям брой популации в мрежата е пърчовката (<i>Himantoglossum</i><i> caprinum</i>), която е най-широко разпространена. Добро е представителството на <i>Marsilea</i><i> quadrifolia</i><i>, Viola</i><i> delphinantha</i><i>, Tozzia</i><i> carpathica</i>.Извън мрежата остават значими  популации на <i>Centaurea</i><i> immanuelis</i><i>-loewii</i> (южните склонове на планината Острица) и <i>Echium</i><i> russicum</i> (на Лозенска планина). Необходими са проучвания за изясняване на  съвременното разпространение на <i>Gladiolus</i><i> palustris</i><i>,</i> <i>Crambe</i><i> tataria</i><i>, Eleocharis</i><i> carniolica</i><i>, Moehringia</i><i> jankae</i>, състоянието на популациите им и, при  необходимост, мерки за включване на отделни находища в НАТУРА зони.</p>
<h3>Програмата &bdquo;Важни места за растенията&ldquo; (Important Plant Areas)</h3>
<p> През 2002 г. страните,  ратифицирали Конвенцията за биологичното разнообразие (КБР), приеха Глобалната стратегия за опазване  на растенията (Global Strategy for Plant Conservation). Стратегията е принос към изпълнението на целите за устойчиво развитие и  значително забавяне на процесите на загуба на биоразнообразие. Тя включва 12 цели, които да бъдат достигнати около 2010 г. Цел № 5 е да  бъдат защитени 50% от най-важните места за растителното разнообразие. </p>
<p> Програмата &bdquo;Важните места  за растенията&ldquo; има за цел да идентифицира най-добрите места за диворастящите  растения, гъби и техните местообитания и да бъде обосновка за опазването им. <i>Важно място за растенията (ВМР)</i><i> e</i><i>място с естествена или  полуестествена растителност, което съдържа изключително ботанично богатство  и/или изключително съчетание на редки, застрашени и/или ендемични видове и/или  растителност с висока ботаническа стойност.</i> </p>
<p> Организациите Plantlife International и IUCN са определени от  Конвенцията за биологично разнообразие за водещи институции по изпълнението на  цел № 5. Plantlife International разработва програма, ясно дефинирани критерии, методика за  идентификация и база данни за Важните места за растенията (Anderson, 2002). Сега в повечето европейски страни, както  и в други региони на света, се работи по идентифициране на ВМР. Основните  критерии са три: </p>
<p> А &ndash; Застрашени видове. Местата по този критерий  съдържат значими популации на 1 или повече видове с глобално или регионално  консервационно значение. </p>
<p> В &ndash; Ботанично богатство. Мястото има  изключително богата флора в регионален (европейски) контекст.</p>
<p> С &ndash; Застрашени хабитати. Местата по този критерий  са пример на тип хабитат от глобална или регионална ботаническа важност. За  Европа ВМР се определят за хабитатите, включени в приложенията на Директива  92/43 на Европейския съюз и на Конвенцията за опазване на дивата европейска  флора и фауна (Бернска конвенция).</p>
<p> По критерий Застрашени  видове, има 4 категории. За европейските страни, към A(i) са видовете, включени в списъка на IUCN (IUCN 1998) като  застрашени и уязвими. Към A(ii)  се отнасят видовете, включени в приложенията на Директивата за хабитатите и на  Бернската конвенция. Към A(iii)  се отнасят ендемичните за страната видове, които не попадат в групите A(i) и A(ii). Към A(iv)  са близките до ендемичните таксони (видове с ограничен ареал, разделен между  две или повече страни). Опазването в глобален мащаб на последните две групи  зависи изключително от страните, за които те са ендемити. </p>
<p> Съгласно методиката (Anderson, 2002), по  отделните критерии има прагове, които определят отделните ВМР.</p>
<p> През периода 2003&ndash;2004 г.  екип от български учени изготвя списъци на видове висши растения по критерий А  и местообитания по критерий С, както и списък на 114 потенциални ВМР (Peev et al., 2005). През 2006&ndash;2008  г. е в ход тригодишен проект на Plantlife International (финансиран от Холандия) за определяне на Важните  места за растенията в 3 балкански страни (България, Хърватия и Черна гора).  Актуалните списъци на видовете (по критерий А) включват 230 вида: 201 висши растения; 12 мъхове; 4 лихенизирани гъби и 13 вида гъби.  Необходимо е да се отбележи, че изготвянето на Червен списък на растенията и  гъбите в България (2005), в който редица ендемични видове получиха оценка,  увеличи двукратно броя на видовете висши растения от българската флора, за  които е необходимо да бъдат определени ВМР. Същевременно прегледът на  българските ендемити (Petrova &amp; Velcev, 2006)  показва, че 29% от тях не се оценявани за категория по критериите за Червен  списък. При следващата оценка за Червен списък на растенията и гъбите в  България тези видове трябва да бъдат оценени. </p>
<p> В резултат на работата по  проекта, са определени 125 Важни места за растенията (Radford &amp; Ode, 2009; http://www.plantlife-ipa.org/Reports; Peev et al., in preparation). По-голямата част от местата &ndash; 86, са определени както за видове, така и за  местообитания, 11 от определени само за застрашени видове, а останалите 28 &ndash; за  местообитания. Сред Важните места за растенията в България са както значими по  площ територии, с признат природозащитен статус, като Рила, Пирин, Славянка,  територии от Родопите (Добростан, района на Триград &ndash; Мурсалица, части от  долината на р. Арда и др.), Западен Балкан, Врачански Балкан, Централен Балкан,  Сините камъни, но също така и малки територии, обикновено с находища на  реликтни или ендемични видове или редки местообитания (Крушето, Изворо, Сивино,  Маноле, Таушан тепе).</p>
<h3>Нормативни актове</h3>
<p> Рамков по отношение на  всички закони за опазване на околната среда и биоразнообразието е <i>Законът за околната среда</i><b> </b>(ДВ 91/2002). В него се регламентират основните положения за опазване на компонентите  на средата, биологичното разнообразие, процедурите за Екологична оценка и Оценка на въздействието върху  околната среда, разрешителните режими, управлението и финансирането. </p>
<p> За опазването на  живата природа основен е <i>Законът за  биологичното разнообразие</i> (ЗБР) (ДВ 77/2002). Той урежда  отношенията по опазването и устойчивото ползване на биологичното разнообразие в  Република България и е инструментът  за интеграция на международните законодателни актове в българското  законодателство &ndash; Конвенцията  за биологичното разнообразие, Конвенцията за международната търговия със  застрашени видове от фауната и флората (CITES, Вашингтонската конвенция), Бернската конвенция, Директива 79/409 и Директива 92/43 на Европейския  съюз, Бонската конвенция и  споразуменията към нея, Рамсарската конвенция. Законът  постановява изграждането на Национална екологична мрежа, като  определя нейните цели. Приложение № 2 на ЗБР включва хабитатно специфични  видове от Приложение ІІ на Директива 92/43, за които трябва да се обявяват  НАТУРА 2000 защитени зони. Такива са 23 вида, включително 5 вида мъхове.  Приложение № 2а на ЗБР включва хабитатно специфични видове, за  чието опазване е необходимо обявяването на защитени територии по Закона за  защитените територии. Такива са 75 вида висши растения, главно от острицовите,  бобовите и житните; сфагновите мъхове и <i>Leucobrium</i><i> glaucum</i> от мъховете; 10 вида гъби (макромицети). </p>
<p> Опазването на видовете се  регламентира в Глава трета. Видовете от дивата флора и фауна се опазват чрез:  съхраняване на местообитанията им в Националната екологична мрежа; поставяне под режим на защита или на регулирано ползване; поддържане или възстановяване на условията в местообитанията съобразно  екологичните изисквания на съответния вид; разработване и прилагане на Планове за действие за видове с различна степен  на застрашеност. Приложение 3 на ЗБР  съдържа защитените видове в страната. За защитените растения е забранено:  брането, събирането, отрязването, изкореняването, унищожаването на индивиди в  техните естествени находища; притежаването, пренасянето, превозването,  изнасянето зад граница, търговията и предлагането за продажба или размяна на  взети от природата индивиди. Защитените растения, включени в приложението, са  591 вида от 97 семейства. В приложение № 4 на ЗБР са включени видове, обект на  ползване, за които се предвиждат мерки за регулирано ползване. </p>
<p> Законът предвижда за  застрашени в международен мащаб видове и застрашени видове от приложения 2, 3 и  4 да се разработват Планове за действия, които се утвърждават от министърът на  околната среда и водите. </p>
<p id="author">Чавдар Гусев, Антоанета Петрова</p>
</div>
</body>
</html>