<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=windows-1251">
<meta name="Author" content="Васил Големански">
<link href="red.css" rel="stylesheet" type="text/css">
<title>Предговор към Том II Животни</title>
</head>
<body id="holder">
  <h1>Предговор към Том II Животни</h1>
  <p>Второто издание на „Червена книга на България.  Том 2. <em>Животни</em>” се различава  значително от първото издание  (БОТЕВ,  ПЕШЕВ 1985) както по форма, така и  по съдържание. Основна и важна характеристика на новото издание е, че то е  съобразено със съвременните <a href="7iucn.html">критерии и категории</a> на Международния съюз за  защита на природата (IUCN 1994, 2001) за степента на застрашеност на  видовете и това го прави сравнимо и ползваемо и от международната  природозащитна общност. Приетите  критерии и категории на IUCN са  по-подробно изложени в отделна статия от Общата част на Червената книга. </p>
  <p>Категории и критерии в Червена книга на Република България</p>
<p> Подготовката на първото издание на том 2 – <em>Животни</em> от Червената книга на България (БОТЕВ, ПЕШЕВ  1985) се основаваше на познанията за около 18&nbsp;000 вида животни, установени до 1980 г. в  българската фауна. До 2007 г. в България са известни вече над 30&nbsp;000 вида  животни от голям брой таксономични групи, а техният реален брой в страната е  вероятно над 60&nbsp;000. Значително са разширени и допълнени и  знанията за тяхното териториално и хабитатно разпределение, за  числеността на популациите им, екологичните им особености и биоресурсното им значение. За целите на новото издание  са изследвани всички  гръбначни и голям брой безгръбначни животни от българската фауна, от които над  400 вида отговарят на критериите на IUCN. След извършената експертна  оценка се установи, че от тях 287 вида и подвида спадат към първите четири  категории с най-висока степен на застрашеност и те са включени в   осъвремененото издание с подробни статии, рисунки и карти.</p>
  <p>Всеки вид е илюстриран с цветна рисунка или фотография и е съпроводен с карта,   показваща разпространението на таксона в България. Картите са генерирани в ГИС   лабораторията на Институт по ботаника, БАН. Използван е софтуерен пакет ESRI&reg;   ArcGIS&trade; 9.2 Master LabKit. За съхранение и обработка на данните с Microsoft&reg;   Access&trade; 2003 е създадена пространствена база данни във формат &bdquo;ESRI personal   geodatabase&ldquo;. Данните за разпространението са предоставени от авторите като   файлове на Microsoft&reg; Excel&trade; 2003 по макет, който е общ за трите тома на Червена   книга на България и е описан в софтуерния пакет MapSoftV1.exe (Lubenov &amp;   Biserkov, 2005). Картите включват UTM квадрат с размер на клетката 10 &times; 10 km.   С червен кръг са отбелязани  находищата преди 1985 г., с 
    черен  &ndash;  находищата след 1985 г., а със син  &ndash; потвърдени стари находища.</p>
<p>За първи път в  Червената книга са включени с отделни статии и 51 вида  безгръбначни животни, от които 12 вида се оказаха в категорията Изчезнали, а 39  вида са Критично застрашени. Оценката и включването в Червената книга и на  безгръбначни животни, както и критичната преоценка на степента на застрашеност  на гръбначните животни в България съгласно критериите на IUCN, доведе до  значително увеличаване на броя на видовете животни от българската фауна,  включени в предлаганото издание. В сравнение с  първото издание на Червената книга, в което има общо 157 вида и подвида  животни в три категории на застрашеност: Изчезнали, Застрашени и Редки, във   второто издание с отделни статии, фигури и карти за  разпространението им са включени общо 287 вида и подвида животни, които се  отнасят към четири категории: Изчезнали (30), Критично застрашени (87),  Застрашени (70) и Уязвими (100). В отделно приложение към книгата е даден и  списък на видовете, оценени като застрашени, уязвими, почти застрашени и слабо  застрашени, за които поради липса на място и достатъчна информация не са  представени отделни статии, фигури и карти.</p>
<p>Нова информация в предлаганото второ издание на Червената  книга се съдържа в нейната обща част, състояща се от статии за фаунистичното  разнообразие на България, за историята на природозащитата и природозащитното  законодателство в страната, за защитените територии в България и за категориите  и критериите на IUCN. Редакционната колегия счита, че тази обща информация ще  бъде полезна както за професионалисти &ndash; еколози и природозащитници, така и за  широк кръг читатели &ndash; преподаватели, студенти и ученици, журналисти,  природолюбители и др.</p>
<p>В подготовката на новото издание на &bdquo;Червена книга на България. Том 2 &ndash; Животни&ldquo;  участват над 120 зоолози. Рисунките и фотографиите в книгата са дело на осем високо квалифицирани <a href="appendix2.2.html">художници и фотографи-анималисти</a>. На всички тях Редакционната колегия на том 2 &ndash; Животни изразява искрена и дълбока  благодарност за съдействието при подготовката на изданието.</p>
<p> Редакционната колегия ще приеме с благодарност и  дълбока признателност всички критични бележки, препоръки и забелязани грешки и  пропуски в предлаганото ново издание на Червената книга. Адресът, на който могат  да бъдат изпратени, е:</p>
  <p> Редакционна колегия на „Червена книга на България.  Том 2 - <em>Животни</em>”</p>
  <p> Институт по Биоразнообразие и Екосистемни Изследвания (<a href="http://www.iber.bas.bg">ИБЕИ</a>) – БАН</p>
  <p> ул. майор Юрий Гагарин № 2</p>
  <p> 1114 София</p>
  <p id="author">Васил Големански</p>
  <p>януари 2011</p>
</body>
</html>