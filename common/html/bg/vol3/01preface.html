<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=windows-1251">
<meta name="Author" content="Вълко Бисерков, Чавдар Гусев">
<link href="red.css" rel="stylesheet" type="text/css">
<title>Предговор към Том III Природни  местообитания</title>
</head>
<body>
<div id="holder">
<h1>Предговор към Том III Природни  местообитания</h1>
  <p>Том 3 &quot;Природни местообитания&quot; на &bdquo;Червена книга на Република  България&rdquo; представлява качествено нов етап в проучването и опазването на  биологичното разнообразие в България. Изданието е съобразено със съвременните  тенденции в консервационната биология и екология, според които опазването на  местообитанията и средата на живот играе основна роля за опазването на  биологичните видове. Този нов подход е в основата на международни нормативни  документи, които имат задължителен характер за България като член на ЕС и  страна по международни природозащитни конвенции. На национално ниво те са  интегрирани в Закона за биологичното разнообразие (ЗБР).</p>
  <p> Важна характеристика на Том 3 е, че става част от развитието на нови  теоретични и управленски подходи за изследване, управление и опазване на  природните местообитания като основен структурен елемент на биоразнообразието.  Активното проучване и класифициране на природните местообитания в богатата и  разнообразна природа на България започва през 90-те години на миналия век с проекта  &quot;CORINE Biotopes&quot; за  България и при изработването на първите  планове за управление на защитени територии. Днес все още не разполагаме с  пълна класификация на растителните съобщества по флористичния (сигматичен)  метод на Браун-Бланке, на която се базират и класификациите на местообитанията  и нямаме детайлно национално картиране на тяхното разпространение. Познанията  за промените в структурата, функциите и заплахите на природните местообитания  са ограничени. Въпреки това, за да отговори на обществената потребност,  авторският колектив пое отговорността да представи и да анализира състоянието  на природните местообитания в България в съответствие с общоприетите в Европа  класификационни схеми и оценки на застрашеността им. За целта в авторския  колектив бяха включени експерти &ndash; фитоценолози, ботаници, лесовъди, миколози,  зоолози, хидробиолози и еколози, които разработват проблеми, свързани с  природните местообитания.</p>
  <p> Възприети са пет категории на застрашеност, основаващи се на критерии,  свързани с основните характеристики на местообитанията - географско  разпространение, заемана площ, структура, функции, стабилност, възможности за  възстановяване и реакция при експлоатационен натиск. След теренни проучвания,  обстоен преглед и анализ на природните местообитания, съгласно Класификацията  на местообитанията на EUNIS, в страната са идентифицирани 166 консервационно  значими природни местообитания, които са обект на Червената книга и подлежат на  природозащитни мерки за опазване и възстановяване. Те принадлежат към шест  основни групи &ndash; Морски местообитания &ndash; 11 бр.; Крайбрежни местообитания &ndash; 8 бр.;  Вътрешни водоеми &ndash; 21 бр.; Блата, мочурища и торфища &ndash; 6 бр.; Тревни съобщества и съобщества от мъхове и лишеи &ndash; 32 бр.; Храстови  съобщества &ndash; 32 бр.; Гори &ndash; 40 бр.;  Вътрешноконтинентални скални местообитания &ndash; 16 бр.</p>
  <p> По категории на застрашеност природните местообитания в Том 3 се  разпределят, както следва:</p>
  <ul type="disc">
  <li>  Критично застрашени (CR) &ndash; 28 бр.</li>
  <li>  Застрашени (ЕN) &ndash; 71 бр.</li>
  <li>  Уязвими (VU) &ndash; 47 бр.</li>
  <li>  Потенциално застрашени       (NT) &ndash; 20 бр. </li>
</ul>  
  <p>В написването на Том 3 участваха 32 автори. Някои  от тях имат дял само в разработването на отделни рубрики в статиите, като  например &quot;Характеризиращи таксони гъби и животни&quot;.</p>
  <p> Към всяка статия в тома са приложени и карти в десеткилометров UTM-грид на  разпространението на местообитанието в България, изработени по данни на  авторите на статиите. Картите са индикативни и не претендират за пълна  изчерпателност, особено по отношение на консервационно значими местообитания,  които имат по-широко разпространение в страната и разпространението им е  по-слабо проучено. Авторите ще приемат с благодарност допълването или всякакви  други мотивирани предложения за корекции на тези карти.</p>
  <p> Фотографиите на местообитанията в статиите са направени от авторите или са  предоставени за целите на изданието от различни специалисти. Техните имена също  са приведени в отделен списък в приложенията на тома. На всички тях  Редакционната колегия на Том 3 &quot;Природни местообитания&quot; изразява  искрена и дълбока благодарност за съдействието при подготовката на изданието.</p>
  <p> Редакционната колегия също така благодари на Симеон Марин (Зелени Балкани)  и на Михал и Петра Хайкови (Университет Масарик, Бърно, Чехия), които  предоставиха непубликувани данни от ръководени от тях проекти, които послужиха  за изработване на някои от картите в настоящия том.</p>
  <p> Редакционната колегия счита, че разработеният том ще бъде полезен както за  професионалисти &ndash; биолози, еколози, лесовъди, природозащитни деятели и  служители на МОСВ, така и за широк кръг читатели &ndash; преподаватели и студенти в  различни ВУЗ, ученици, туристи, журналисти, природолюбители и всички, които се  интересуват от проучването и опазването на богатото биологично разнообразие на България.</p>
  <p> Редакционната колегия ще приеме с благодарност всички критични бележки,  препоръки и забелязани грешки или пропуски. Адресът, на който могат да бъдат  изпратени, е:</p>
  <p> Редакционна колегия на &bdquo;Червена книга на България&quot;</p>
  <p> Том 3 &quot;Природни местообитания&rdquo;</p>
  <p> Централна лаборатория по обща екология &ndash; БАН</p>
  <p>Ул. &ldquo;Юрий Гагарин&rdquo; 2, София 1113</p>
  <p id="author">Вълко Бисерков, Чавдар Гусев</p>
</div>
</body>
</html>