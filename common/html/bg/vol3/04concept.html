<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=windows-1251">
<meta name="Author" content="Росен Цонев, Чавдар Гусев, Веска Русакова, Мариус Димитров">
<link href="red.css" rel="stylesheet" type="text/css">
<title>Концепция и методология</title>
</head>
<body>
<div id="holder">
  <h1>Концепция и методология</h1> 
 <h2> Класификация и номенклатура на природните местообитания.</h2>
  <p> Ключов подход в съвременната концепция за съхраняване на природната среда и опазването на дивите растителни и животински видове е защитата на природните местообитания.</p>
  <p> Природните местообитания са обособени структурни единици на биосферата и важен елемент от биологичното разнообразие. Имат приоритетно място в основни природозащитни документи в световен и европейски мащаб: Конвенция за биологичното разнообразие (1992), Паневропейска стратегия за опазване на биологичното и ландшафтно разнообразие (1996), Директива 92/43 на Съвета на Европейската икономическа общност за запазване на природните местообитания и на дивата флора и фауна (1992), Конвенция за опазване на дивата европейска флора и фауна и природни местообитания (Бернска конвенция) и Резолюция № 4 към същата конвенция (1996).<b></b></p>
  <p> В Том 3 &ldquo;Природни местообитания&rdquo; на &ldquo;Червена книга на Република България&rdquo; са представени местообитания, които имат природозащитна стойност на национално и международно ниво. В Закона за биологичното разнообразие (2007) е възприето определението за &ldquo;Природно местообитание&rdquo; от Директива 92/43 на ЕЕС. То гласи: &bdquo;Природно местообитание са естествени или близки до естествените сухоземни или акваториални области с характерни географски, абиотични и биотични особености, придаващи им специфичен облик&rdquo;. За разлика от него, &ldquo;<a href="http://www.libdgabe.dobrich.net/eco/zdrav_risk/eko_norm/Zakon_Biolograznoobrazie.htm#731#731">Местообитание на вид</a>&rdquo; се означава като &bdquo;район, определен от специфични абиотични и биотични фактори, в който този вид се намира постоянно или временно в някой от стадиите на своя жизнен цикъл&rdquo;. Според Мешинев, Апостолова (2005) достатъчна популярност е придобил и терминът &bdquo;природен хабитат&rdquo; и може да се използва равностойно с термина &bdquo;природно местообитание&rdquo;.</p>
  <p> Опитите за класификация на местообитанията имат дълга история. Първият списък на Европейските местообитания е подготвен през периода 1985 - 1990 г. по Проект CORINE Biotopes. Той завършва с първата сравнително пълна класификация на хабитатите на територията на Европейския съюз (Moss <i>et al.</i> 1991). За изготвянето му са използвани предимно работите на водещи фитоценолози и фитогеографи, като Ellenberg (1963, 1988), Horvat <i>et al.</i> (1974), Gehu (1984), Ozenda (1985), Noirfalise (1987), Peinado Lorca &amp; Rivas-Martinez, eds. (1987), Oberdorfer (1990), Rodwell (1991). Водеща роля в изработването на тази класификация има Кралският институт за природни науки на Белгия. С интеграцията на Централна и Източна Европа към ЕС възниква необходимостта класификацията на хабитатите да се разшири и обогати. Привлечени са експерти от държави извън ЕС и с тяхна помощ, и отново с водещата роля на същия институт, е изготвена Палеарктичната класификация на хабитатите (Devillers &amp; Devillers-Terschuren 1996). Въпреки нееднократното &#x45d; актуализиране, със създаването на Информационната система за природата на Европейския съюз (European Nature Information System - EUNIS) се взема решение да се създаде нова класификация (Davies &amp; Moss 1997), която използва йерархичните принципи на Палеарктичната класификация, но поправя неточностите и я допълва с необходимата информация. В класификацията на хабитатите EUNIS основно се добавят нови морски и урбанизирани местообитания и се разширяват характеристиките на съществуващи хабитати. Тази класификация осъществява препратки към класификацията CORINE Land Cover (<a href="http://www.eea.europa.eu/publications/COR0-landcover">http://www.eea.europa.eu/publications/COR0-landcover</a>) и към фитосоциологичните съюзи в европейската растителност (Rodwell <i>et al.</i> 2002). В базата данни EUNIS (<a href="http://eunis.eea.eu.int">http://eunis.eea.eu.int</a>) са посочени и връзките с другите хабитатни класификации, вкл. и с тази по Директива 92/43, разработваща местообитанията (с четирицифрени кодове), за които се създава Европейската екологична мрежа от защитени зони - НАТУРА 2000. </p>
  <p> Класификацията на местообитанията на EUNIS е най-пълната общоевропейска система за подобряване на стандартизирано описване и събиране на данни от цяла Европа чрез използването на критерии и ключове за определяне на местообитания. Тя включва всички местообитания - от природни до създадени от човека, от сухоземни до сладководни и морски. Според определението на EUNIS, като &bdquo;тип хабитат&rdquo; (респ. &ldquo;природно местообитание&rdquo;) се определят &bdquo;растителни и животински съобщества като характеризиращи живата среда елементи, функциониращи съвместно с абиотичните фактори на средата в специфично равновесие&rdquo;. Всички фактори, включени в определението, са поставени в описателната част на хабитатната класификация. Обхватът на класификацията на EUNIS e ограничен до ниво 3 в тази йерархична система (до ниво 4 за Морските хабитатни типове). Базата данни на EUNIS се поддържа и актуализира от European Topic Centre for Nature Protection Biodiversity (ETC/NPB) в Париж, European Environment Agency (EEA) и European Environmental Information Observation Network (EIONET). Последната голяма ревизия на класификацията на EUNIS е на Davies e<i>t al.</i> (2004).</p>
  <p> При разработване на статиите за местообитанията в настоящия том като основна класификация е използвана именно класификацията на EUNIS. Поради необходимостта хабитатното разнообразие на страната да се отрази по-точно и да се популяризира, авторите на статии имат известно право да тълкуват и изменят наименованията на местообитанията, да разработват подтипове и типове, които не присъстват в класификацията на EUNIS, но са били установени на територията на страната. Необходимостта от известна &bdquo;гъвкавост&rdquo; при характеризирането и наименуването на местообитанията произтича от някои обективни предпоставки. Най-основната е отсъствието на цялостна класификация на растителността на страната по сигматичната школа на Браун-Бланке (Braun-Blanquet 1964), която е използвана за основа на значителна част от хабитатните единици във всички класификации, включително и в тази на EUNIS.</p>
<h2>Критерии и категории за оценка на застрашеност</h2>
  <p> Разработени са по аналогия и въз основа на критериите на IUCN с отчитане на спецификите на природните местообитания като елемент на биоразнообразието. Използвани са и методологичните указания за изграждане на мрежата от защитени зони НАТУРА 2000, както и някои актуални научни и научно-приложни разработки, реализирани при подобни проекти в други европейски страни - Сърбия (Laku&scaron;ic ed. 2005), Румъния (Donita <i>et al.</i> 2005; Gafta &amp; Mountford,. coord. 2008), Чехия (Chytr&yacute; <i>et al.</i> , eds. 2001), Италия (Petrella <i>et al.</i>, eds. 2005; Poldini <i>et al.</i> 2006), Австрия (Essl <i>et al.</i> 2002; Taxler <i>et al.</i> 2005), Словакия (Stanova, Valachovic, eds. 2002) и др.</p>
  <p> Оценката на степента на застрашеност на всяко местообитание е извършена въз основа на най-доброто експертно мнение, формирано по определени, приети за целта критерии.При това е взето предвидотсъствието на стандартна система за оценка на местообитания, каквато например съществува за видовете (IUCN), сравнително ограниченият чужд опит и не на последно място - ниското ниво на проучване на растителността на България по отношение на синтаксономичното разнообразие по школата на Браун-Бланке, която стои в основата на всички досегашни класификации на местообитанията в Европа. Като много съществен недостатък е отчетено и отсъствието на комплексно и завършено картиране на местообитанията или на растителните синтаксони на територията на страната. Тези причини не позволяват да се използват количествени критерии за заемана площ, процент на фрагментация и др. Основни са качествените критерии, в които се включват не само данни за разпространението на местообитанието в страната, но и неговата консервационна значимост на национално и наднационално ниво. Като местообитания с природозащитно значение на първо място са определени такива, които са с Европейско природозащитно значение, респ. са включени в Приложение I на Директива 92/43/ЕЕС, в Бернската конвенция и др. Втората група са местообитания с национално значение - детерминирани от фитоценози, които са доминирани или със значително участие на български, балкански ендемити и реликти; с периферни ареали в България (като гори на пърнар, храсталаци на грипа и др.); редки геоложки феномени (серпентинитни скали и тяхната флора и фауна); водоеми с рядко срещани в страната абиотични характеристики и др. Важни са и такива местообитания, чието разпространение в България е претърпяло драстични негативни промени в следствие на антропогенната дейност - сечи, разораване, пресушаване, изкореняване и др. Такива са степите и ливадите, равнинните гори, блатата и мочурищата, речните и крайречни екосистеми др.</p>
  <p> За определяне на застрашеността и съответната категория при всеки тип природно местообитание са възприети десет критерия с различен брой варианти при всеки от тях. Комбинацията от различните варианти при всеки критерий е отразена във формула, съпътстваща определената категория.</p>
  <p> <b>А.</b> <b>Консервационна значимост</b></p>
  <ul type="disc">
  <li>  <b>А1</b>.<b> </b>Местообитанието е консервационно значимо на международно ниво - включено е в Приложенията на Директива 92/43 и/или Бернската конвенция.</li>
  <li>  <b>А2</b>. Местообитанието е консервационно значимо на национално ниво - присъства в Закона за биологичното разнообразие или са правени други оценки в рамките на природозащитни проекти.</li>
</ul>  
  <p><b>B.</b> <b>Географско (общо) разпространение</b></p>
  <ul type="disc">
  <li>  <b>В1</b>. България попада в периферията на ареала на местообитанието. Тук се включват местообитания, характерни за типично средиземноморските, степните, бореално-планинския, аркто-алпийския и евксинските типове растителност (вж. Бондев (2002) за границите на Средиземноморската склерофилна област, Евроазиатската степна и лесостепна област и Евксинската провинция).</li>
  <li>  <b>В2</b>. Местообитанието се характеризира основно от български, балкански ендемити или реликти. Тези видове могат да бъдат диагностични, включително доминанти и едификатори.</li>
</ul>  
  <p><b>C.</b> <b>Разпространение в България</b></p>
  <p> Разпространение в България, съгласно геоботаническото райониране на Бондев (2002):</p>
  <ul>
  <li>  <b>С1</b> - местообитанието се среща в повече от 5 окръга.</li>
  <li>  <b>С2</b> - местообитанието се среща в 3-5 окръга.</li>
  <li>  <b>С3</b> - местообитанието се среща в 1-2 окръга.</li>
</ul>  
  <p><b>D.</b> <b>Заемана площ</b></p>
  <p> Приблизителната площ, която местообитанието заема в България може да бъде оценена като:</p>
  <ul>
  <li>  <b>D1</b> - значителна;</li>
  <li>  <b>D2</b> - незначителна;</li>
  <li>  <b>D3</b> - силно ограничена (точки или малки петна).</li>
</ul>  
  <p>Оценката на площта е направена чрез сравнение с размерите на основните хабитатни единици по кодовете на CORINE Land Cover.</p>
  <p> <b>Е.</b> <b>Фрагментация </b></p>
  <p> Местообитанието е фрагментирано, като се отчита дали тази фрагментация е естествено обусловена или се дължи на негативно влияние на човешката дейност през последните 100 години. Тази фрагментация може да бъде оценена като:</p>
  <ul>
  <li>  <b>Е1</b> - незначителна;</li>
  <li>  <b>Е2</b> - значителна;</li>
  <li>  <b>Е3</b> - драстична и може да доведе до изчезване на местообитанието от територията на България.</li>
</ul>  
  <p><b>F.</b> <b>Промяна в заеманата площ и фрагментацията</b></p>
  <p> Наблюдават се негативни изменения в площта и степента на фрагментация на местообитанието през последните 100 години, като тези изменения могат да бъдат приблизително оценени, като:</p>
  <ul>
  <li>  <b>F1</b> - незначителни;</li>
  <li>  <b>F2</b> - значителни;</li>
  <li>  <b>F3</b> - драстични, които заплашват местообитанието с изчезване от територията на България.</li>
</ul>  
  <p><b>G.</b> <b>Промяна в структурата</b></p>
  <p> Наблюдава се промяна на качествената структура (видов състав, екологични параметри) на местообитанието в последните 100 години, като тази промяна може да бъде:</p>
  <ul>
  <li>  <b>G1</b> - незначителна;</li>
  <li>  <b>G2 </b>-<b> </b>значителна;</li>
  <li>  <b>G3 </b>- драстична и заплашва съществуването на местообитанието на територията на България.</li>
</ul>  
  <p><b>H.</b> <b>Възстановимост</b></p>
  <p> Възможностите за естествено възстановяване на местообитанията, ако са нарушени, могат да бъдат характеризирани като:</p>
  <ul>
  <li>  <b>H1</b> - добри;</li>
  <li>  <b>H2</b> - ограничени;</li>
  <li>  <b>H3</b> - не може да се възстановява.</li>
</ul>  
  <p><b>I. Роля за опазване на консервационно значими видове растения</b></p>
  <p> Наличие на консервационно значими видове, характеризиращи местообитанието, вкл. доминанти, едификатори, които са включени в приложения и списъци на IUCN, CITES, Бернска конвенция, Директива 92/43, Закон за биологичното разнообразие (2007), Червена книга на България (Велчев, ред. 1984), Червен списък на висши (спорови и семенни) растения (Petrova &amp; Vladimirov, еds. 2008), мъхове (Natcheva <i>et al.</i> 2006) и гъби (Gyosheva <i>et al.</i> 2006). Препоръчително е тези видове да са най-малко два, когато са от българската Червена книга, от Приложение № 3 на ЗБР, червените списъци и CITES, и е достатъчен един вид, когато е критично застрашен по оценки от Червените списъци или е включен в списъци на IUCN, приложенията на Бернска конвенция и Директива 92/43.</p>
  <p> <b>J.</b> <b>Стабилност</b></p>
  <p> Местообитанието се отличава с естествена нестабилност и динамика в зависимост от различни фактори на средата: циркулиране на нивото на подпочвени и надземни води, свлачища, срутища, щормове, ветрова и водна ерозия и др.</p>
  <p> <b>L. Ресурсно значение</b></p>
  <ul>
  <li>  <b>L1</b> - без ресурсно значение;</li>
  <li>  <b>L2</b> - ресурсно значение в регионален мащаб;</li>
  <li>  <b>L3</b> - ресурсно значение в национален мащаб;</li>
</ul>  
  <p>Категории на застрашеност на природни местообитания</p>
  <p> При осъществяване на &bdquo;най-добрата експертна оценка&rdquo; за всеки критерий се определя категорията на застрашеност за местообитание, която съвпада с основните принципи на формулиране на категориите за видовете:</p>
  <p> <b>Изчезнало (EX)</b> - когато мястото на съществуване е унищожено (отводняване, разораване, наводняване, застрояване, добив на инертни материали и др.) или когато измененията в структурата, параметрите и функциите са до такава висока степен, че той е престанал да съществува в първоначалния си вид.</p>
  <p> <b>Критично застрашено (CR)</b>.<b> Формула: C3 D3 E3 F3 G3 H3 или H2 L2. </b>Природно местообитание е критично застрашено, когато цялото може да изчезне, ако не се предприемат мерки за неговото опазване и отговаря на минимум пет от следните условия:</p>
  <ul>
  <li>  среща се в 1-2 региона (<b>C3</b>);</li>
  <li>  заема силно ограничена площ има точково разпространение или малки петна (<b>D 3</b>);</li>
  <li>  фрагментацията му е драстична и може да доведе до неговото изчезване от територията на България (<b>E3);</b></li>
  <li>  промяната в площта и фрагментацията му е драстична и го заплашва с изчезване от територията на България <b>(F3);</b></li>
  <li>  налице<b> </b>е драстична промяна в структурата, която заплашва съществуването на местообитанието на територията на България (<b>G3</b>);</li>
  <li>  не може да се възстановява (<b>H3</b>) или възможностите за възстановяване са ограничени (<b>H2</b>);</li>
  <li>  има ресурсно значение в регионален мащаб (<b>L2</b>).</li>
</ul>  
  <p><b>Застрашено (ЕN). Формула</b><b>: C2 D2 E2 F2 G2 H2 или H3 L2. </b>Природно местообитание е застрашено, когато съществува реална заплаха значителна част от него да бъде унищожено в обозримото бъдеще и отговаря минимум на пет от следните условия: </p>
  <ul>
  <li>  среща се в 3-5 физикогеографски региона <b>(C2);</b></li>
  <li>  заема е незначителна площ <b>(D2);</b></li>
  <li>  фрагментацията му е значителна <b>(E2);</b></li>
  <li>  промяната в заеманата площ и фрагментацията му е значителна <b>(F2);</b></li>
  <li>  налице е значителна промяна в структурата му <b>(G2);</b></li>
  <li>  възможността му за естествено възстановяване е ограничена <b>(H2) </b>или не може да се възстановява<b> (H3);</b></li>
  <li>  има ресурсно значение в регионален мащаб <b>(L2).</b></li>
</ul>  
  <p><b>Уязвимо (VU).</b> Природно местообитание e уязвимо, когато отсъства реална заплаха за унищожаването му, но са налице фактори, които водят до сериозна промяна в качеството му и отговаря на условията в два от посочените варианти (съчетание на групи критерии):<b></b></p>
  <p> <b>1 вариант - формула B1 и/или B2 C1 D2 E2 F2 G1 H1 L1:</b></p>
  <ul type="disc">
  <li>  местообитанието се намира в периферията на своя ареал <b>(B1)</b> или се характеризира основно от български, балкански ендемити или реликти <b>(B2)</b>;</li>
  <li>  среща се в повече от 5 региона <b>(C1</b>);</li>
  <li>  заема незначителна площ <b>(D2)</b>;</li>
  <li>  фрагментацията му е значителна <b>(E2)</b>;</li>
  <li>  промяната в заеманата площ и фрагментацията са значителни <b>(F2), </b>но когато промяната в качеството на местообитанието е незначителна <b>(G1),</b> възможностите за възстановяване са добри <b>(Н1)</b> и няма ресурсно значение <b>(L1)</b>.</li>
</ul>  
  <p><b>2 вариант - формула B1 и/или B2</b><b> C1 D1 E1 F1 G2 H2 I J L3:</b></p>
  <ul type="disc">
  <li>  местообитанието се намира в периферията на своя ареал <b>(B1)</b> или се характеризира основно от български, балкански ендемити или реликти <b>(B2)</b>;</li>
  <li>  среща в повече от 5 региона <b>(C1)</b>;</li>
  <li>  заема значителна площ <b>(D1)</b>;</li>
  <li>  фрагментацията му е незначителна <b>(E1)</b>;<b></b></li>
  <li>  промените в заеманата площ и фрагментацията са незначителни <b>(F1)</b>, но когато има значителна промяна в структурата му (<b>G2</b>), възможностите за възстановяване са ограничени(<b>Н 2</b>), има значителна роля за опазване на консервационно значими видове (<b>I</b>), характерна е естествена нестабилност (<b>J</b>) и има ресурсно значение в национален мащаб (<b>L3</b>).<b></b></li>
</ul>  
  <p><b>Забележка:</b> Не е задължително оценката за местообитанието да отговаря на всичките тези и антитези посочени по-горе, а поне на половината от тях.</p>
  <p> <b>Потенциално застрашенo (NT). Формула A1 и/или A2; B1 и/или B2 I J C1 D1 E1 F1 L2,L1</b><b>: </b>Природното местообитание е потенциално застрашено, когато<b> </b>отсъства реална заплаха за изчезването му, но са налице фактори, които водят до промяна в характеристиките му и отговаря на следното съчетание от условия:<b> </b></p>
  <ul type="disc">
  <li>  има консервационно значимост на европейско ниво <b>(A1)</b> или на национално ниво <b>(A2)</b>;<b></b></li>
  <li>  попада в периферията на ареала на местообитанието <b>(B1) </b>или се характеризира основно от български, балкански ендемити или реликти <b>(В2)</b>;</li>
  <li>  важно е за опазване на консервационно значими видове, диагностични за местообитанието в т. ч. доминанти, едификатори, които са включени в приложения и списъци на IUCN, CITES <b>(I)</b>;</li>
  <li>  отличава се с естествена нестабилност и динамика <b>(J)</b>,</li>
</ul>  
  <p>но в случай, че се среща в повече от 5 региона <b>(C1)</b>, заема значителна площ <b>(D1),</b> фрагментацията му е незначителна <b>(E1),</b> промените в заеманата площ и фрагментацията са незначителни <b>(F1)</b> и има ресурсно значение в регионален мащаб (<b>L2</b>) или няма такова (<b>L1</b>). </p>
  <p> <b>Забележка: </b>Не е задължително оценката за местообитание да отговаря на всичките тези и антитези посочени по-горе, а поне на половината от тях.</p>
<h2> Структура на статия за природно местообитание</h2>
  <p> Всяка отделна статия за природно местообитание в книгата има следната структура:</p>
  <p> <b>Каре</b>, в което се посочва принадлежност към следните основни групи местообитания: Морски местообитания, Крайбрежни местообитания, Вътрешни водоеми, Блата, торфища и мочурища, Тревни съобщества и съобщества на мъхове и лишеи, Храстови съобщества, Гори, Вътрешноконтинентални скални местообитания<b>. </b>Основните групи местообитания, съответстват на основните хабитатни типове от І ниво в йерархичната класификация по EUNIS Habitat Classification, съгласно електронното издание на класификацията (<a href="http://eunis.eea.eu.int/habitats.jsp">http://eunis.eea.eu.int/habitats.jsp</a>).<b></b></p>
  <p> <b>Рубрики:</b></p>
  <p> <b>Име на местообитанието. </b>Българските имена на природните местообитания са възприети чрез тълкувателен превод на английските термини в оригиналния вариант на класификацията на ЕUNIS. Използваните в имената названия на растителни съобщества като степ, гарига и фригана са възприети в смисъла на Davies <i>et al.</i> (2004). </p>
  <p> <b>Връзки с класификации на местообитанията. </b>В тази рубрика като първи код и име (на английски език в оригинал) е записан съответстващият хабитатен тип от класификацията на EUNIS, (съкратено EUNIS), След това е посочена и връзката с кодовете и имената на отговарящите местообитания в Палеарктичната класификация на местообитанията (съкратено PAL. CLASS.) и на тези по Директива 92/43 (съкратено HD 92/43). На последно място е дадена връзката с класификационните геоботанични единици от обобщаващия труд &ldquo;Растителност на България. Карта в М 1:600 000 с обяснителен текст&rdquo; (Бондев 1991) или в отделни случаи, свързани с халофитна растителност, с работата на Ганчев и др. (1971), а за растителността на водоемите в България - с труда на Кочев и Йорданов (1981).</p>
  <p> <b>Природозащитен статут</b>. Посочени са нормативни документи от национално и европейско естество, в които присъства разглежданото местообитание, в следния ред: Закон за биологичното разнообразие (ЗБР), Бернската конвенция (БК), Директива 92/43. (ДХ).</p>
  <p> <b>Категория. </b>Посочена е<b> </b>категорията на застрашеност заедно със съответстващата формула, определена при оценката.<b></b></p>
  <p> <b>Обща характеристика</b>. Представена е в свободен текст, в който са включени различни характеристики на местообитанието. Такива са физиономичните особености, ареалът (географската привързаност), основният тип растителност (описани синтаксони - на ниво субасоциация, асоциация и/или съюзи - по преценка на авторите), хабитатните подтипове (в случаите, когато към разглежданата единица се отнасят повече от една субединица, разграничена и характеризирана). Описани са и особеностите на релефа, почвите, вертикалните и хоризонталните специфики на растителността, основните характеризиращи местообитанието растения (едификатори, доминанти и субдоминанти, по-чести типични за местообитанието видове), динамиката (флуктуации и сукцесионни особености) на растителността.</p>
  <p> <b>Характеризиращи таксони. </b>Представени са в две подрубрики: растения; животни и гъби. Когато има различни подтипове, характеризиращите таксони в някои случаи са посочени за всеки подтип отделно. Терминът &bdquo;характеризиращи таксони&rdquo; не е равностоен на &bdquo;характерните (диагностични и/или диференциални) видове&rdquo; по смисъла на сигматичната школа на Braun-Blanquet (1964) и на Кодекса на синтаксономичната номенклатура (Weber <i>et al.</i> 2000). Той има по-общ характер и включва както специфични и локализирани само в даденото местообитание таксони, така и други - по-широко разпространени и извън неговите граници. В този смисъл под &bdquo;характеризиращи таксони&rdquo; се подразбират типични видове - доминанти, константни (с висока степен на срещаемост) и диагностични за местообитанието. Наименованията на висшите спорови и семенни растения са възприети основно според Делипавлов, Чешмеджиев, ред. (2003), на мъховете са съгласно публикациите на Ganeva &amp; Natcheva (2003) и Natcheva &amp; Ganeva (2005), a на лишеите - на Mayrhofrer <i>et al.</i> (2005).</p>
  <p> <b>Разпространение в България. </b>Посочени са разпространението на местообитанието в страната и пределната надморска височина, до която достига.</p>
  <p> <b>Консервационно значение. </b>Разгледано е природозащитното значение на местообитанието и са посочени основанията - напр., когато е важно за опазване на редки (консервационно значими видове) растения, гъби и животни.<b></b></p>
  <p> <b>Отрицателно действащи фактори. </b>Описани са основните заплахи за местообитанието, като е използвана класификацията на от формуляра за оценка и инвентаризация на защитените зони от Европейската екологична мрежа НАТУРА 2000. В зависимост от силата на действие на заплахите, някои от тях са подробно описани, а други (по-маловажни) само са отбелязани.<b></b></p>
  <p> <b>Взети мерки за опазване. </b>За разработването на мерките за опазване е използвана класификацията във въпросниците на IUCN за оценка на видовете. Посочени са важни защитени територии и присъствие в защитени зони от Европейската екологична мрежа НАТУРА 2000, в които се опазва представителна площ от местообитанието на национално ниво.<b></b></p>
  <p> <b>Необходими мерки за възстановяване и опазване. </b>За основа е използвана класификацията на мерките във въпросниците на IUCN. В някои статии са предложени нови защитени територии, които са важни за опазване на местообитанието на национално ниво.<b></b></p>
  <p> <b>Илюстрация на местообитанието. </b>Местообитанията са илюстрирани с фотографии.<b> </b>Включени са една или две основни фотографии в общ план. При наличие на подтипове по възможност е представена отделна фотография за всеки от тях.</p>
  <p> <b>Карта</b>. Разпространението на местообитанията е направено по UTM грид при квадрат 10х10 km. Картите са индикативни и дават обща представа за разпространението на местообитанията. Те са с различна степен на точност, съответстваща на наличната информация и данни за съответните местообитания към настоящия момент. За редица местообитания е илюстрирано актуалното разпространение, но има и такива, при които освен него са отразени и територии с вероятно присъствие. Мащабът и гридовата мрежа също определят индикативния характер на представените карти. За дейностите, изискващи по-голяма точност на картиране (ОВОС, оценки за съвместимост, планове за управление на защитени зони и територии и т.н. ) тези карти могат да имат само насочващ характер и е необходимо провеждане на допълнителни проучвания за идентифициране, локализиране и картиране на местообитанията в даден район. </p>
  <p> За изготвянето на картите е използвана програма MapSoftV1.exe (Lubenov &amp; Biserkov 2005). Тя е достъпна за изтегляне в Интернет на адрес <i><a href="http://biserkov.com/bhs/">http://biserkov.com/bhs/</a>. </i>MapSoftV1 работи с toolbox-a ArcGIS. При подготовката на картите са използвани и шейп-файлове на ГИС модели на разпространение на местообитанията, разработени в рамките на проект &ldquo;Изграждане на мрежата от защитени зони НАТУРА 2000 в България&rdquo;, изпълнен от Федерация на природозащитни сдружения &ldquo;Зелени Балкани&rdquo; през 2005-2007 г. и предоставени от ръководителя на проекта Симеон Марин.</p>
  <p> <b>Литература. </b>В статиите са представени само най-важните литературни източници, които съдържат данни за местообитанието (растителност, флора и фауна) на национално ниво или подробно описание на конкретно находище на местообитанието.</p>
  <p> <b>Автори</b>. Росен Цонев, Чавдар Гусев, Веска Русакова, Мариус Димитров</p>
</div>
</body>
</html>